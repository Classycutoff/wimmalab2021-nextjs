# 3.0 Tilat ja laitteet

Kesällä 2018 Jyväskylän ammattikorkeakoululla Wimma Labin tiloiksi varattiin kaksi luokkahuonetta, joiden välinen siirrettävä seinä poistettiin projektin ajaksi. Kaikkein optimaalisin tilanne on se, että kaikki projektiin osallistuvat saadaan samaan tilaan istumaan. Myös valmentajan tulisi mahtua samaan tilaan, jotta hän pystyy olemaan aktiivisesti osallisena jokapäiväisessä toiminnassa.

Käytettävät tilat ja laitteet on hyvä selvittää mahdollisimman ajoissa, sillä WIMMA Labin alkaessa on tärkeää päästä tekemään töitä välittömästi.

Jokaista osallistujaa kohden tulisi varata ainakin 

* yksi riittävän iso työpöytä
* työtuoli, jolla voi istua 8 tuntia päivässä (huomioi ergonomia!)
* riittävän tehokas tietokone työn tekemiseen
* hiiri ja hiirimatto
* näppäimistö
* näyttö (suositeltavaa, että näyttöjä olisi kaksi per henkilö).

![Mysticonsin työpisteitä](/assets/Black-Book-Images/image009.jpg)  
*Mysticons-tiimin työpisteitä.*

Pöytien sijoittelussa tulisi ottaa myös huomioon verkon toteutuksen vaatimat tarpeet, esimerkiksi verkkopistokkeiden paikat ja verkkojohtojen riittävyys. Jokaiselle koneelle tulisi saada riittävän hyvin toimiva nettiyhteys työn suorittamiseksi. Tilojen käytettävyyden kannalta kannattaa tilaan tuoda myös riittävästi naulakoita sekä roskakoreja kriittisiin paikkoihin. Mahdollisille vieraille on hyvä olla varalla ekstratuoleja.

Toimeksiantojen tuomat vaatimukset tulisi muistaa huomioida tiloja suunnitellessa. Jos esimerkiksi käytettävää laitteistoa tulee kovinkin paljon, tavarat eivät välttämättä mahdu osallistujien työpisteille. Tällöin on hyvä varata myös ylimääräisiä pöytiä virtuaaliyrityksien käyttöön. Suunnittelutyötä varten olisi hyvä olla liikuteltavia fläppitauluja saatavilla.

Avokonttorimaisen työskentelytilan muodostumista tulisi välttää melun takia. Melun vähentämiseksi tilaan voi sijoittaa siirrettäviä sermejä sopiviin kohtiin. Sermit luovat myös näkösuojaa ja niillä saadaan tehtyä tiimeille omat työskentelyalueet.

![Tiimien sijoituskartta](/assets/Black-Book-Images/image010.png)  
*WIMMA Labin kesän 2018 tiimien sijoittelu. Eri tiimien alueet on kuvattu eri värisillä taustoilla ja sermit on pyritty sijoittamaan siten, että ne luovat tiimeille työrauhaa. Taukotilalle on varattu oma alueensa ja daily scrumien pitämiselle on jätetty keskelle riittävästi tilaa.*

Tilojen viihtyvyyteen kannattaa panostaa, esimerkiksi tekokasvien muodossa. Tiimiläisiä voi kehottaa tuomaan omia kahvikuppeja sekä julisteita projektin ajaksi, jotta työtilasta saadaan tehtyä oman näköinen. Omat kuulokkeet kannattaa myös ottaa mukaan, sillä ne auttavat henkilökohtaisen työrauhan saavuttamisessa.

Taukotilan sijoittelussa kannattaa ottaa huomioon tauolla olevien ihmisten aiheuttaman melun määrä ja sen vaikutus töitä tekeviin ihmisiin. Mikäli taukotilan sijoittamisen työskentelytiloihin todetaan aiheuttavan liikaa häiriötä, se kannattaa sijoittaa työtilan ulkopuolelle. Taukotilaan tulisi myös varata tila kahvipisteelle.

