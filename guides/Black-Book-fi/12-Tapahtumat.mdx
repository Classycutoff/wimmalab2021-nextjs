# 12.0 Tapahtumat
WIMMA Labissa on useita erilaisia tapahtumia, kuten Kettu Keter sekä Kaunailta, joiden päätarkoituksena on hengen nostattaminen ja samalla paineiden purkaminen. On tärkeää, että on ”omia juttuja”, joista voidaan keskustella seuraavina päivinä.

On myös olemassa virallisempia tapahtumia, kuten Avoimet ovet, joiden tarkoituksena on osaamisen näyttäminen ulkopuolisille tahoille sekä kiinnostuksen nostattaminen. On erittäin oleellista WIMMA Labin jatkumisen kannalta, että yritykset osoittavat kiinnostusta sitä kohtaan, sillä yrityksien kautta saadaan toimeksiantoja, opastusta ja laitteistoa käytettäväksi.

### 12.1 Avoimet ovet
Avoimet ovet ovat WIMMA Labin suurin ja julkisin tapahtuma, jossa esitellään virtuaaliyrityksien tuotoksia ulkopuolisille yrityksille ja muille tahoille. Tapahtumassa pyritään keräämään palautetta tehdystä työstä ja verkostoitumaan oman alan ihmisiin.

Jokainen virtuaaliyritys pääsee demoamaan omia tuotteitaan ja jäsenet voivat kertoa omasta osaamisestaan ja roolistaan tuotteen toteutuksessa.

![Pengwin Media demopiste](../images/image031.jpg)  
*Pengwin Median demopiste valmiina Avoimien ovien vieraita varten.*

#### 12.1.1 Hyvissä ajoin ennen Avoimia ovia
Avoimien ovien markkinointi kannattaa aloittaa mahdollisimman aikaisessa vaiheessa, jotta vieraiden huomio saadaan kiinnitettyä tapahtumaan. Jokainen käytettävissä oleva kanava kannattaa hyödyntää ja viestejä, videoita ja kuvia tulisi laittaa useamman kerran viikossa. Näin ajankohta pysyy tuoreena muistissa, eikä pääse unohtumaan. Ohjaajien on hyvä käyttää myös omia kontaktejaan hyödyksi ja kutsua vieraita personoiduilla, henkilökohtaisilla viesteillä käymään Avoimissa ovissa.

Hyvissä ajoin tulisi pohtia, kannattaako Avoimet ovet järjestää itse työskentelytilassa, vai tulisiko tapahtumalle varata kokonaan oma tilansa. Jos vieraita on odotettavissa useita kymmeniä, oman tilan varaus on parempi vaihtoehto, jotta kaikki mahtuvat kiertelemään hyvin. Tuolit on myös hyvä varata tilaan, jotta vieraat pääsevät istumaan infotilaisuuden ajaksi.

Mikäli tapahtumassa on tarkoitus tarjoilla esimerkiksi kahvia ja pullaa, niiden tilaaminen ja tarjoilun suunnittelu kannattaa tehdä ajoissa. Tarjoilun olisi oltava mahdollisimman sujuvasti suunniteltu, ettei pöydän eteen muodostu ns. ”pullonkauloja”. Kannattaa myös ottaa huomioon mahdolliset erityisruokavaliot, tarjolla kannattaa olla kahvin lisäksi esimerkiksi mehua ja teetä.

Virtuaaliyrityksien demotilat on hyvä rakentaa ajoissa ja testata, että käytetty laitteisto toimii toivotulla tavalla. Jokaisesta tuotteesta olisi hyvä valmistaa infolehtinen, jossa käy ilmi toimeksiannon pääkohdat. Tiimiläisille kannattaa myös tehdä rintaan kiinnitettävät nimikyltit, joissa voi kertoa oman ja yrityksen nimen lisäksi esimerkiksi omasta osaamisesta muutaman avainsanan.

Kesällä 2018 jokainen virtuaaliyritys sai oman vastuualueen, jonka järjestelyt he saivat hoitaa itse:
* Mysticons: kahvipöydän organisointi ja kahvinjakelu tapahtuman aikana.
* Iotitude:: Demoihin tarvittavan laitteiston hankkiminen virtuaaliyrityksille.
* Overflow: Verkkoyhteyksien järjestäminen demopisteille.
* Pengwin Media: : Infolehtiset yrityksille, nimilaput, opastekyltit, markkinointi.

Yleisiä WIMMA Labista kertovia infolehtisiä voi printata myös vieraille jaettavaksi, näin saadaan luotua mieleenpainuvampi kokemus.

Kesällä 2018 WIMMA Labin Avoimet ovet järjestettiin keskiviikkona 13.6. On tärkeää järjestää tapahtuma hyvissä ajoin, ennen kuin kaikki lähtevät kesälomien viettoon. Kesälomalta on paljon vaikeampaa saada ihmisiä vierailemaan tapahtumassa.

![esitteitä ja käyntikortteja](../images/image032.jpg)  
*Pengwin Median tekemiä esitteitä ja käyntikortteja Avoimiin oviin.*

#### 12.1.2 Juuri ennen Avoimia ovia
Jokaisella WIMMA Labilaisella pitäisi viimeistään tässä vaiheessa olla ajan tasalla oleva LinkedIn-tili, jotta verkostoituminen olisi mahdollisimman sujuvaa.

Opasteita tulisi sijoittaa kaikkiin kriittisiin paikkoihin, jotta saapuvat vieraat löytävät varmasti perille jo etuovelta asti. Kannattaa ottaa huomioon myös vaihtoehtoiset reitit, esimerkiksi tulevatko vieraat hissillä vaiko portaita pitkin?

![Hissikyltti](../images/image033.jpg)  
*Avoimien ovien opaste hississä.*

Jokaisen WIMMA Labilaisen tulisi osata kertoa omasta tekemisestään ja virtuaaliyrityksen saamasta toimeksiannosta selkeästi. On otettava huomioon (erityisesti IT-alalla), etteivät kaikki vieraat ymmärrä alan termejä.

### 12.1.3 Avoimien ovien aikana
Vieraat on kohteliasta toivottaa tervetulleiksi ja kiittää heitä tapahtumaan osallistumisesta heti aluksi. Kun kaikki ovat saaneet kahvikupin käteensä ja päässeet istumaan, voi pitää lyhyen esittelytilaisuuden ja kertoa WIMMA Labista.

Esittelytilaisuuden jälkeen vieraat voivat vapaaseen tahtiin kierrellä virtuaaliyrityksien demopisteillä ja tutustua rauhassa WIMMA Labilaisiin ja heidän aikaansaannoksiinsa.

Aikaa kannattaa varata myös verkostoitumiseen, ettei kaikki aika kulu ainoastaan tuotteen esittelemiseen. Tehtäviä kannattaa kierrättää siten, että kaikilla on aikaa keskustella ihmisten kanssa muuallakin, kuin omalla pisteellä.

![Iotitude esittelevät demoa](../images/image034.jpg)  
*Iotituden jäsenet esittelevät demoa Avoimissa ovissa.*

#### 12.1.4 Avoimien ovien jälkeen
Kun kaikki vieraat ovat poistuneet, on aika hellittää hieman. Avoimet ovet ovat melko stressaava tapahtuma, sillä harva opiskelija on tottunut sosialisoimaan niin paljon tuntemattomien ihmisten kanssa. 

Tilojen siivoaminen kannattaa suosiolla jättää seuraavalle päivälle, sillä kaikki ovat tässä vaiheessa hyvin väsyneitä pitkän päivän jäljiltä. Huilailun jälkeen voikin sopivasti siirtyä Kettu Keterin viettoon.

Avoimista ovista voi tehdä jälkikäteen vaikkapa videon, jossa on koostettu tapahtuman parhaat kohdat ja jolta välittyy hyvä meininki. Video on mukava tapa kiittää vieraita käynnistä ja infota samalla niitä ihmisiä, jotka eivät päässeet paikan päälle. Mikäli videota ei ole mahdollista tehdä, valokuvakin on mukava muisto tapahtumasta.

### 12.2 Kettu Keter
Kettu Keter, eli toisin sanoen Get together, on Avoimien ovien jälkeen tapahtuva ravintolailta, jonne WIMMA Labilaiset ja ohjaajat kokoontuvat purkamaan paineita ja juhlimaan Avoimien ovien päättymistä. Samalla voidaan tutustua muihin WIMMA Labilaisiin epämuodollisemmassa ympäristössä. 

Kettujuhlaan tulisi hankkia erillinen sponsori, joka myös ottaa osaa illanviettoon. Sponsori voi kustantaa esimerkiksi ravintolasta ruuat kaikille osallistujille. Sponsori voi olla vaikkapa joku yritys, joka haluaa tutustua WIMMA Labilaisiin rennommissa merkeissä. Budjetista kannattaa sopia hyvissä ajoin etukäteen ja ilmoittaa osallistujille, mitä kustannetaan ja millä summalla.

Tapahtumaa varten kannattaa jostain sopivasta ravintolasta varata jo hyvissä ajoin riittävästi pöytiä, jotta kaikki pääsevät istumaan lähekkäin toisiaan. Ruokalistaan kannattaa tutustua etukäteen ja mahdollisuuksien puitteissa kaikilta osallistujilta voi kerätä tilaukset jo valmiiksi ja toimittaa ne ravintolalle. Tämä jouduttaa suuren tilauksen toimittamista ja helpottaa ravintolatyöntekijöiden tehtäviä. Näin myös varmistetaan, että sovitussa budjetissa pysytään.

Kettujuhlaa järjestettäessä kannattaa ottaa huomioon, että seuraavan aamun töihintuloajoista voi joutua joustamaan vähän.

![Kettuketer](../images/image035.jpg)  
*Kettu Keter järjestettiin kesällä 2018 ravintola Sohwissa.*

### 12.3 Kaunailta

Kaunailta on WIMMA Labin sulkemisen merkiksi järjestettävä tapahtuma, jossa päästään purkamaan kesän tapahtumia ja arvioimaan tehtyä työtä.

Kuten Kettu Keterille, myös Kaunaillalle tulee etsiä hyvissä ajoin sponsori kustantamaan illan menot. Tapahtuman on tarkoitus olla vapaamuotoinen ja illan ohjelmassa voi olla esimerkiksi saunomista ja syömistä. Kaunailtaan osallistuvat kaikki WIMMA Labilaiset, ohjaajat sekä tietenkin tapahtuman sponsoroiva taho.

Kesällä 2018 Qvantel sponsoroi WIMMA Labilaisille saunaillan omissa edustustiloissaan. Lisäksi WIMMA Labilaiset saivat pitsaa sekä muutaman ruokajuoman per naama.

Kannattaa ottaa huomioon, että paikalla tulee todennäköisesti olemaan useampi sponsoroivan yrityksen edustaja. Vaikka ilta onkin vapaamuotoinen, on hyvä miettiä, millaisen mielikuvan haluaa antaa mahdolliselle rekrytoijalle.

Illan päätavoite on kuitenkin pitää hauskaa, jotta kaikki voivat hyvillä mielin jättää WIMMA Labin taakseen.

![WIMMA Labilaiset nauttimassa](../images/image036.jpg)   
*WIMMA Labilaiset nauttimassa kauniista kelistä kesällä 2018. Hyvän tiimihengen ylläpitämiseksi kannattaa toisinaan poistua toimistolta ja tehdä jotain hauskaa yhdessä.*




