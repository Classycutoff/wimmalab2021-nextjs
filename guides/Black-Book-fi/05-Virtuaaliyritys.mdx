# 5.0 Virtuaaliyritys

WIMMA Labiin osallistuvat opiskelijat jaetaan eri toimeksiantojen perusteella omiin projektiryhmiinsä, eli virtuaaliyrityksiin. Kesällä 2018 suurin tiimi oli Iotitude, johon kuului 10 henkilöä. Pienimpään virtuaaliyritykseen, eli Mysticonsiin kuului 5 henkilöä. Virtuaaliyritykset käyttäytyvät kuin oikeat yritykset ja niillä on oma nimi, rakenne, kotisivut ja tietojärjestelmä. Ne eivät kuitenkaan ole oikeita yrityksiä.

Virtuaaliyritykset toimivat itsenäisesti omien käytänteidensä mukaisesti, jotka yrityksen jäsenet sopivat keskenään WIMMA Labin alussa. Virtuaaliyritysten omat käytänteet eivät saa kuitenkaan olla ristiriidassa WIMMA Labin yhteisten käytänteiden kanssa.

![Grafiikkojen luominen](/assets/Black-Book-Images/image012.jpg)  
*Pengwin Median jäsen luo grafiikkaa Iotitudelle.*

### 5.1 Yrityksen toimenkuva

Virtuaaliyritykselle määrättävän toimeksiannon tulisi vastata yrityksen toimenkuvaa, joka määritetään jo perustamisvaiheessa. Mikäli mikään jo olemassa oleva virtuaaliyritys ei käy kyseeseen, voidaan tarpeen mukaan perustaa uusi yritys.

Virtuaaliyritykselle voidaan myös tehdä ns. tytär- tai sisaryritys, joka kohdistuu tarkemmin johonkin tiettyyn yrityksen osaamisalueeseen.

### 5.2 Missio, visio ja slogan

Jokaisen virtuaaliyrityksen olisi hyvä määrittää itselleen oma missio, visio ja slogan. Nämä auttavat yrityksen roolin hahmottamisessa ja luovat yhteisen tarkoituksen.

**Missio:** Miksi olette olemassa?  
Missio kertoo yrityksen roolista ja tehtävästä. Missio vastaa kysymykseen, mitä yritys haluaa saada pysyvästi aikaan.

Esimerkkinä Overflown missio:
> Overflowina haluamme olla kehittyvä tiimi, jossa jokainen tuo omalla työpanostuksellaan uutta ja innovatiivista ajattelua, samalla luoden uusia ratkaisuja.

**Visio:** Mihin pyritte? Mihin olette matkalla?  
Visio on yrityksen unelma, joka auttaa luomaan virtuaaliyrityksen työntekijöille kuvan tulevaisuudesta. Vision on tarkoitus innostaa ja luoda työlle merkitys.

Esimerkkinä Overflown visio:
> Overflow haluaa tarjota kehittyvän ja laadukkaan palvelun seurantatekniikan parissa hyödyntäen uusimpia sovelluksia ja tekniikoita.

**Slogan:** Yrityksen iskulause.   
Slogan kiteyttää yrityksen perusajatuksen nasevasti yhteen lauseeseen.

Esimerkkinä Overflown slogan:
> Don't just flow, Overflow!

### 5.3 Henkilökunta

Yrityksen henkilökuntaan kuuluvat ne ihmiset, jotka tekevät työtä yrityksen saaman toimeksiannon toteuttamiseksi.

Virtuaaliyrityksellä on yksi tiiminvetäjä, joka vastaa projektin etenemisestä ja ryhmän ohjaamisesta. Hän vastaa myös sisäisestä tiedottamisesta sekä aikataulutuksesta. Tiiminvetäjä olisi hyvä määrittää jo haastattelujen perusteella tehtävien kyselyiden pohjalta, jotta tiimillä varmasti olisi kykenevä ja halukas johtohahmo alusta asti. Tiiminvetäjän tehtävänä on osallistua mahdollisiin johtoryhmän kokouksiin sekä tiiminvetäjien daily scrumiin.

Henkilökunnan tulisi myös yhdessä valmentajan kanssa valita keskuudestaan varatiiminvetäjä, joka ottaa johtotehtävät hoidettavaksi alkuperäisen tiiminvetäjän ollessa syystä tai toisesta estynyt. Varahenkilön tulisi pysyä kartalla tiimin asioista, jotta pystyy pikaisestikin ottamaan johdon. Näin estetään turhaa ihmettelyä ongelmatilanteen ilmetessä.

Muut tiimiläiset ovat virtuaaliyrityksen normaalia henkilöstöä, joiden tehtävät tiiminvetäjä määrittää yhdessä tiimiläisten kanssa.

### 5.4 Roolit ja vastuut

Virtuaaliyrityksen työntekijöiden tulisi itse määrittää keskenään tiimiläisten roolit ja niiden mukana tulevat vastuualueet. Ainakin seuraaville tulisi määrittää vastuuhenkilöt:

* Kuka vastaa sisäisestä viestinnästä (yleensä tiiminvetäjä). Tämä tarkoittaa pääasiallisesti tiimin ja ohjaajien välistä viestintää.
* Kuka vastaa ulkoisesta viestinnästä, eli tiimin tilanteen tiedottamisesta mm. toimeksiantajalle. Henkilö, joka esittää tarpeen tullen kysymyksiä toimeksiantajalle. Tarkoituksella valitaan vain yksi henkilö, jotta kaikki tiimiläiset eivät kysele toimeksiantajalta ristiin rastiin kysymyksiä. Suositeltavaa on, jos tämäkin olisi tiiminvetäjä.
* Kuka vastaa virallisesta tiedottamisesta eri sosiaalisen median kanaviin, esimerkiksi Facebookiin, LinkedIniin, Twitteriin, jne. 

Muita vastuuhenkilöitä voidaan määrittää erilaisiin tehtäviin tarpeen mukaisesti.

Vastuuhenkilöiden määrittäminen on tärkeää siksi, että joku todella ottaa asiat hoitaakseen eivätkä ne jää mystisen ”jonkun muun” hoidettavaksi (ja jää näin ollen tekemättä). Oman vastuutehtävän saaminen myös sitouttaa ryhmän toimintaan paremmin ja kannustaa tekemään saamansa tehtävän laadukkaasti.

![Iotitude töissä](/assets/Black-Book-Images/image013.jpg)   
*Iotituden jäseniä työteossa.*

### 5.5 Tietojärjestelmät

WIMMA Labin järjestävän henkilökunnan olisi hyvä selvittää toimivat järjestelmät etukäteen ja tehdä tarvittavat tunnukset osallistujien käyttöön.

Kesällä 2018 WIMMA Labin sekä virtuaaliyrityksien kaikki dokumentointi sekä tehtävien hallinta ja jakaminen hoidettiin GitLab-nimisen verkkopalvelun kautta. GitLab tarjoaa mm. versionhallinnan, wikin sekä tehtävien hallintaan liittyvät toiminteet. GitLabin kautta saadaan myös kotisivut verkkoon yhtenäisesti.

Tiedostojen jakamiseen liittyvät käytänteet on myös sovittava heti alussa, jotta kaikki virtuaaliyritykset käyttävät samaa alustaa. WIMMA Labin tiedostojen jakamiseen on käytetty Dropboxia, jonne on luotu yhteiset tunnukset kaikkien käytettäväksi. Tässä kannattaa miettiä, olisiko jokaiselle tiimille hyvä luoda esimerkiksi oma Dropbox-tilinsä, sillä yhteinen kansio täyttyy aika nopeasti ja tila saattaa loppua kesken.

Tietosuojasta kannattaa sopia heti alussa. Onko jotain, joka on pidettävä salassa ja miten tämä hoidetaan? Tarvitseeko joku toimeksianto salassapitosopimuksien allekirjoittamista ja otetaanko sellaisia edes vastaan?

