# 11 Vierailijat
WIMMA Labissa käy hyvin paljon vieraita eri yrityksistä. He saavat erinomaisen tilaisuuden tutustua opiskelijoihin paremmin ja markkinoida samalla omaa yritystään.

Vieraan vastaanottamisen perusteet kannattaa käydä kaikkien kanssa läpi ennen, kuin ulkopuolisia vieraita tulee käymään. Yhteiset käytössäännöt on hyvä sopia etukäteen, esimerkiksi ettei kännyköitä räpelletä vierailijan läsnä ollessa. Jo yksikin huonosti käyttäytyvä henkilö voi jättää negatiivisen mielikuvan vierailijaan, eikä hän välttämättä tule enää toista kertaa.

### 11.1 Osaamisen kartuttaminen
Yritysvieraita voi pyytää käymään kertomassa omasta osaamisestaan, erityisesti jos se liittyy toimeksiantojen aiheisiin. Vieras voi pitää esimerkiksi pienen luennon erityisosaamisestaan. Näin alan termit tulevat tutuiksi ja opiskelijat saavat samalla käsityksen oikean työelämän tavoitteista ja haasteista.

Mikäli jollain virtuaaliyrityksellä on jokin akuutti hätä ja vieras kenties osaisi auttaa asiassa, häneltä voidaan kysyä samalla neuvoja ongelmaan.

### 11.2 Osaamisen näyttäminen
Jokaisen vieraan käydessä WIMMA Labilaiset saavat myös tilaisuuden kertoa omasta osaamisestaan. Erityisesti IT-alalla omasta itsestä kertominen voi joskus olla haastavaa, vierailijat tarjoavat puhumisen harjoitteluun oivan mahdollisuuden.

Kannattaa ottaa huomioon, että kaikki vieraat eivät välttämättä ole alan ihmisiä. Tällöin osaamisesta pitäisi osata kertoa ”maallikkokielellä”, eli jättää alan vaikeat termit pois.

### 11.3 Verkostoituminen
Vierailijoiden käydessä on hyvä muistuttaa WIMMA Labilaisia verkostoitumisen tärkeydestä, sillä se tuppaa unohtumaan kovin usein. Verkostoitumisesta saattaa olla tulevaisuudessa hyötyä harjoittelu- ja työpaikkoja sekä opinnäytetöiden aiheita etsittäessä.

WIMMA Labille tehtiin kesällä 2018 oma käyntikortti. Jokaiselle virtuaaliyritykselle tehtiin myös omia käyntikortteja, joiden taakse yrityksen jäsenet pystyivät kirjoittamaan omia yhteystietojaan sekä LinkedIn-osoitteitaan. Käteen jäävä fyysinen muistutus jättää pysyvämmän mielikuvan sen vastaanottajalle.

![WIMMA Lab sekä vieraita Qvantelilta](/assets/Black-Book-Images/image030.jpg)  
*WIMMA Labilaiset sekä vieraita Qvantelilta. Kuva: Lauri Mäkinen*

### 11.4 Motivaation nostaminen

Vieraiden käymisen on todettu yleisesti nostavan WIMMA Labilaisten motivaatiota. Koulumaailmassa opiskelu joskus turruttaa ja väsyttää, joten vieraat tarjoavat tervetulleen näkymän tulevaisuuteen. On mukavaa, kun alan ammattilainen käy antamassa palautetta ja tutustuu työhön, tuoden myös uusia näkökulmia esille.

Samalla oma mielikuva tehdystä ammatinvalinnasta saa vahvistusta.

