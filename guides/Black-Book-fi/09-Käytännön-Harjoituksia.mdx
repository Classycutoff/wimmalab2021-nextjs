# 9.0 Käytännön harjoituksia
WIMMA Lab on otollinen ympäristö kokeilla erilaisia harjoituksia. Tähän lukuun on kirjoitettu kesällä 2018 toteutettuja harjoituksia, niitä voi vapaasti soveltaa omiin tarkoituksiin sopivammiksi.

Harjoituksilla pyritään tiimiyttämään WIMMA Labilaisia, sillä hyvä tiimihenki näin nopeassa projektissa on erittäin tärkeää. Osa harjoituksista tähtää myös paremman käsityksen muodostamiseen itse tuotteesta, jotta tiimillä olisi yhtenäinen päämäärä.

Valmentaja vetää pääasiassa kaikki harjoitukset, sillä varsinkin alkuvaiheessa tiimeillä saattaa olla ”pallo hukassa” ja heitä voi joutua kannustamaan ja rohkaisemaan normaalia enemmän. Joissain tapauksissa (tilanteen mukaan) vetovastuu kannattaa antaa tiiminvetäjille, esimerkiksi speksauskävelystä, Product Canvasin täyttämisestä ja tiimin omien pelisääntöjen luomisesta. 

### 9.1 Supersankariesittely
**Kesto:** 20-30 minuuttia per tiimi. (Arviossa käytetty viiden hengen tiimiä. Aika kasvaa, jos tiimissä on enemmän jäseniä.)  
**Tarkoitus:** Tiimin jäseniin tutustuminen rennossa ilmapiirissä.   
**Huomioitavaa:** Jokaiselle tiimiläiselle tulostettava oma tehtäväpaperi etukäteen. Kyniä ja kumeja varattava riittävästi mukaan. Harjoitus on hyvä tehdä rauhallisessa paikassa ilman häiriötekijöitä.  

Supersankariesittelyn tarkoituksena on esitellä itsensä muille tiimin jäsenille pienen, leikkimielisen käänteen kera. Mukaan on otettu viitteitä SWOT-analyysistä (S = Strengths, W = Weaknesses, O = Opportunities, T = Threats).

Käydään tiimikohtaisesti harjoitus läpi, jokainen esittelee itsensä omalle tiimilleen.

#### Alkuvaihe 
Jaetaan tiimin jäsenille paperi, jonka toinen puoli on tyhjä ja toisella puolella kysymykset:

Esittele itsesi supersankarina:

* Mikä on supersankarinimesi?
* Miltä näytät?  
* Mistä olet lähtöisin? 
* Mikä on supervoimasi? Miksi? 
* Entä heikkoutesi? Miksi? 
* Kuka on arkkivihollisesi? Miksi? 
* Onko sinulla joku iskulause? Mikä se on?

Muihin kysymyksiin voi vastata kirjallisesti, mutta ”Miltä näytät” olisi tarkoitus piirtää paperin tyhjälle puolelle. Jokainen piirtää omalla tasollaan; tässä on ymmärrettävä, että kaikki eivät ole huippupiirtäjiä. Tärkeintä on, että yrittää.

Jokaisen vastauksen tulisi kuvata omaa itseä, mutta vastauksiin saa toki käyttää mielikuvitusta

#### Esittelyvaihe
Käydään tiimissä läpi jokaisen oma sankari yksitellen. Erittäin tärkeää on muistaa, **ettei kenenkään supersankaria saa tuomita tai arvostella**. Muut tiiminjäsenet voivat (ja on erittäin suotavaakin) esittää kysymyksiä kuten ”Miksi…” ja ”Miten…”.

Vapaaehtoista: Tiimi keksii itselleen oman nimen, vrt. Avengers. Myöhemmin tiimit esittäytyvät kaikille muille ja kertovat itsestään ja supervoimistaan.

Esimerkki supersankarista, joka osallistui WIMMA Labiin kesällä 2018:

> Supersankarinimi: Doggonator.   
> Mistä olet lähtöisin: Joensuun maaseudulta  
> Mikä on supervoimasi: Koirien tehokas rapsuttaminen. Pystyn luomaan ystäväsuhteen yli 10 dogen kanssa 60 sekunnissa.  
> Entä heikkoutesi: Aurinkoinen terassi. Koirat jää pelastamatta huurteisen takia.  
> Kuka on arkkivihollisesi: Kissat. Ja 80 cm leveät sängyt  
> Iskulause: Sinun koirasi on nyt minun koirani.  

![Doggonator](/assets/Black-Book-Images/image022.jpg)  
*Doggonatorilla on monta kättä, joilla se voi rapsuttaa koiria, sekä luu päässä. Kaljavyöstä löytyy ensiapuja äkilliseen kaljahätään*

### 9.2 Team Canvas
**Kesto:** 20-30 minuuttia per tiimi. (Arviossa käytetty viiden hengen tiimiä. Aika kasvaa, jos tiimissä on enemmän jäseniä.)  
**Tarkoitus:** Tiimiin tutustuminen, tiimin jäsenten osaamisen kartoittaminen, yhteisten tavoitteiden löytäminen.  
**Huomioitavaa:** Yksi Team Canvas -pohja tulostettava tiimille etukäteen (ks. liite 1). Kynä varattava kirjoittamiseen. Harjoitus on hyvä tehdä rauhallisessa paikassa ilman häiriötekijöitä.  

Team Canvasin avulla päästään alkuun tiimin oman ilmapiirin luomisessa. Team Canvasin täyttäminen auttaa selkeyttämään tiimin tavoitteita sekä motivaatiotekijöitä. Se auttaa löytämään vastauksia mm. seuraaviin asioihin:
* Mitkä ovat koko tiimin tavoitteet? Entä yksittäisten tiiminjäsenien tavoitteet?
* Mitä osaamista jäsenet tuovat tiimiin?
* Mitkä ovat tiimin ydinarvot?
* Miten tiimi kommunikoi keskenään? Miten tehdään päätöksiä? Miten tehdään suunnitelmia ja arvioidaan niiden toteutumista?

#### (Understanding Team Canvas, 2015).

Team Canvas voidaan täyttää yhdessä vapaasti keskustellen. Jokaisen mielipiteet ja ajatukset kirjataan ylös ja katsotaan, olisiko siellä kaikille yhteisiä asioita. Vaihtoehtoisesti jokainen tiimiläinen voi täyttää omat ajatuksensa post-it –lapuille, joista ne puretaan yhdessä keskustellen ja kirjataan kaikille yhteiset asiat ylös.

![Overflown Team Canvas](/assets/Black-Book-Images/image023.jpg)  
*Overflown Team Canvas.*

### 9.3 Product Canvas ja speksauskävely
**Kesto:** Yksi tunti per tiimi.  
**Tarkoitus:** Tuotteeseen tutustuminen poissa omalta työpisteeltä. Yhtenäisen tavoitteen hahmottaminen.  
**Huomioitavaa:** Yksi Product Canvas -pohja tulostettava tiimille etukäteen (ks. liite 2). Kynä varattava kirjoittamiseen. Hyvä keli plussaa.  

Yhteinen mielikuva saadusta toimeksiannosta on ensiarvoisen tärkeää, Product Canvas auttaa luomaan kaikille tiimin jäsenille saman ymmärryksen tavoitteesta (Product Canvas, 2018).

Product Canvas auttaa selkeyttämään mm. seuraavia asioita:
* Miksi käyttäjä haluaisi ostaa / käyttää tätä tuotetta?
* Miltä tuotteen pitäisi näyttää?
* Miten käyttäjä tuotetta käyttäisi?

Tiimin tulisi lähteä pois työpisteeltä ja täyttää keskenään Product Canvas. Ulkona käyminen (vaikkapa jäätelöllä) on erittäin suotavaa ja se vahvistaa tiimihenkeä.

![Overflow tekemässä Product Canvasia ulkona](/assets/Black-Book-Images/image024.jpg)  
*Overflow täyttämässä Product Canvasia ulkona.*

### 9.4 Moving Motivators
**Kesto:** 10-20 minuuttia per henkilö  
**Tarkoitus:** Kartoittaa jokaisen WIMMA Labilaisen henkilökohtaisia motivaatiotekijöitä ja tutustua samalla kahden kesken.  
**Huomioitavaa:** Kahdet Moving Motivators -kortit oltava etukäteen tulostettuna (ks. liite 3). Varattava rauhallinen tila, jossa ei ole häiriötekijöitä.  

Moving Motivators –harjoitus on lähtöisin Management 3.0 –kirjasta ja se tehdään 1-on-1 jokaisen WIMMA Labilaisen kanssa. Motivaatiotekijöiden kartoittamisen lisäksi valmentaja saa mahdollisuuden tutustua WIMMA Labilaiseen ja kysellä, miten on mennyt.

Kortit järjestetään selkeään riviin, josta käy ilmi tärkeysjärjestys (esimerkiksi vasemmalle vähiten tärkeä ja oikealle kaikkein tärkein) (Management 3.0 Practice: Moving Motivators, N.d). Ääneen pohtimista kannattaa rohkaista, sillä samalla saa ymmärryksen toisen ajattelumaailmasta (Yle Lean Culture Toolkit, 2018). Kaikkia kortteja ei ole pakko käyttää, mutta tällöin täytyy perustella, miksei käyttänyt jotain tiettyä korttia.

Kun WIMMA Labilainen on saanut omat korttinsa järjestettyä, valmentaja laittaa oman rivinsä näkyville.

Esitettäviä kysymyksiä voivat olla esimerkiksi:
* Miksi kortit ovat juuri tässä järjestyksessä? Mitä ne merkitsevät sinulle?
* Kerrotko vähän, miksi nämä kolme korttia ovat tärkeimpiä?
* Kerrotko vähän, miksi nämä kolme korttia ovat vähiten tärkeitä?
* Oliko vaikeaa määrittää järjestys?
* Onko olemassa joku yksi, oikea järjestys?
* Jos olisit tehnyt tämän kaksi vuotta sitten, olisiko järjestys ollut erilainen?
* Jos tekisit tämän kahden vuoden päästä, olisiko järjestys erilainen?
* Mitä samaa löydät meidän riveistä?
* Mitä erilaista löydät meidän riveistä?
* Miksi minun on tärkeää tietää, mitä sinulla on kaikkein tärkeimpänä?

Kysymyksiä voi esittää tarpeen mukaan ja jos niistä herää keskustelun myötä uusia kysymyksiä, ne kannattaa esittää. Jokainen keskustelu on erilainen.

Mikäli aikaa jää, harjoituksen voi tehdä uudelleen WIMMA Labin lähestyessä loppua ja katsoa, onko jokin kenties muuttunut.

Harjoituksen voi vetää myös yksi tiimi kerrallaan, mutta tämä vaatii paljon luottamusta toisiin henkilöihin. Ainakin alkuvaiheessa harjoitus on suositeltavaa tehdä kahdestaan. Turvallisen ilmapiirin luominen on tärkeää.

![Moving Motivators](/assets/Black-Book-Images/image025.jpg)  
*Moving Motivators –harjoitus.*


### 9.5 Tiimin omat pelisäännöt
**Kesto:** 10-20 minuuttia per tiimi.  
**Tarkoitus:** Luoda tiimin yhteisen pelisäännöt, joita kaikki tiimin jäsenet sitoutuvat noudattamaan.  
**Huomioitavaa:** Jokaiselle tiimille varattava iso paperi sekä tusseja, joilla kirjoittaa säännöt ylös (Malin, 2017).  

Tiimi tekee keskenään omat pelisäännöt, joita noudattavat koko WIMMA Labin ajan. Sääntöjä kuitenkin voi (ja pitää) päivittää, jos tilanne muuttuu tai säännöt eivät tunnu enää järkeviltä (Yle Lean Culture Toolkit, 2018).

Sääntöjen luomisessa voi käyttää esimerkiksi seuraavaa ohjeistusta:
1. Jokainen tiimiläinen listaa itsekseen paperille 5 (tai enemmänkin, jos tulee mieleen) kohtaa, jotka auttavat tiimiä työskentelemään mahdollisimman tehokkaasti yhdessä.
2. Ehdotuksia käydään ääneen läpi ja äänestetään, otetaanko se mukaan pelisääntöihin.
3. Pelisäännöt kirjataan suurelle paperille, joka laitetaan paikalle, josta koko tiimi sen näkee. 

Sääntöjä ei kannata kuitenkaan tehdä liikaa, noin 5-6 sääntöä per tiimi on sopiva määrä.

![Mysticons tiimin säännöt](/assets/Black-Book-Images/image026.jpg)  
*Mysticons-tiimin säännöt seinälle laitettuna.*

### 9.6 Lean Coffee
**Kesto:** Koko WIMMA Labin ajan.  
**Tarkoitus:** Saada vastauksia kysymyksiin silloin, kun niitä on mahdollista saada.  
**Huomioitavaa:** Varattava yksi pöytä vain tähän käyttöön. Pöydälle sijoitettava kyniä sekä post-it -lehtiö.  

Lean Coffee –ajatus on muokattu WIMMA Labin käyttöön sopivammaksi Ylen Lean Culture Toolkitistä (2018).

Teknistä tukea ja muuta opastusta ei ole aina heti saatavilla, sillä opetushenkilöstöllä on paljon muitakin projekteja meneillään. Tarkoitukseen varatulle pöydälle kuka tahansa voi käydä kirjoittamassa mieltä askarruttavan kysymyksen post-it –lapulle oman nimensä kera. Ohi kulkiessaan ohjaaja katsoo pöydällä olevat kysymykset läpi ja osaa mennä keskustelemaan oikean henkilön kanssa aiheesta.

Näin WIMMA Labilaiset saavat mahdollisimman pian apua ongelmissa, joissa valmentaja ei pysty auttamaan.

### 9.7 Pitchaus- ja kättelyharjoitus
**Kesto:** 30-60 minuuttia.  
**Tarkoitus:**  Oppia kertomaan omasta tekemisestä lyhyesti ja ytimekkäästi sekä oppia kättelemään toista ihmistä.  
**Huomioitavaa:** Jokaisen tulisi harjoitella omaa pitchausta ennen harjoitusta. Harjoituksen aikana puhe pitäisi osata jo hyvin ulkoa.  

Nämä kaksi harjoitusta kannattaa pitää yhdessä, sillä molemmat vaativat paljon toistoa.

Pitchaus on lyhyt myyntipuhe, jossa henkilö pyrkii tuomaan oman osaamisensa nopeasti esille esimerkiksi mahdolliselle työnantajalle.

Pitchauksessa voi kertoa esimerkiksi:
* Kuka olet?
* Mitä osaat? Miten puheen kuulija hyötyy osaamisesta?
* Miten eroat muista?

Pitchauksen tulisi kestää noin 30-60 sekuntia. Pitchausta kannattaa harjoitella muutaman kerran, vaikka peilin ääressä ennen itse harjoituksen toteuttamista.

Pitchauksen esittämisen jälkeen kätellään toista ihmistä. Kättely ei saisi olla liian veltto, eikä toisaalta liian lujakaan. Kätellessä on hyvä tapa katsoa toista silmiin, sillä se osoittaa luotettavuutta. Useimmiten kättelyyn käytetään oikeaa kättä.

Osallistujat jaetaan kahteen ryhmään, jotka asettuvat seisomaan vastakkain toisiaan. Jokainen puhuu oman pitchauksensa vuorollaan, jonka jälkeen kätellään vastapäätä olevaa ihmistä. Tämän jälkeen toinen rivi liikkuu siten, että vastapäätä on aina uusi ihminen. Samaa toistetaan niin kauan, kunnes on taas ensimmäisen henkilön naama omalla kohdalla.

Toteutuksesta voi tehdä lukuisia omia variaatioita, tärkeintä on toistojen määrä ja palautteen saaminen. Jokaisen pitchauksen ja kättelyn jälkeen olisi hyvä saada palautetta sekä perusteluita. Esimerkiksi ”Hyvin se meni” ei riitä, vaan olisi hyvä pyytää tarkennuksia, kuten ”Mikä siinä oli erityisen hyvää? Entä huonoa?” Saadun palautteen perusteella omaa puhetta ja kättelyä voidaan parantaa seuraavaa kertaa varten.

![Kättelyharjoitus](/assets/Black-Book-Images/image027.jpg)  
*Kättelyharjoitus meneillään.*

### 9.8 Happiness Wall
**Kesto:**  5-10 minuuttia.  
**Tarkoitus:** Antaa rakentavaa palautetta asiallisesti ja nopeasti.  
**Huomioitavaa:**  Varattava tarpeeksi post-ittejä sekä kyniä.  

Tämän harjoituksen voi pitää esimerkiksi jonkun toisen harjoituksen jälkeen, jotta siitä saadaan kerättyä välittömästi tuoretta palautetta.

Seinälle teipataan kolme post-it -lappua; yhdessä on iloinen naama, toisessa neutraali naama ja kolmannessa surullinen naama. Jokainen osallistuja kirjoittaa oman palautteensa puhtaalle post-it -lapulle ja jättää sen haluamansa naaman alle (Management 3.0 Practice: Happiness Door Increases Employee Engagement, 2015).

Palautteessa on erityisen tärkeää perustella, miksi jätti sellaisen palautteen. Jos joku meni hyvin, miksi? Jos joku meni huonosti, miksi? Saadun palautteen perusteella harjoitusta voidaan parantaa seuraavaa kertaa varten ja mielipiteet saadaan otettua heti huomioon, kun asiat ovat vielä tuoreessa muistissa.

Harjoituksen vetäjän kannattaa jättää huone hetkeksi, jotta osallistujat voivat jättää palautteensa rauhassa ja anonyymisti.

Esimerkkejä pitchaus- ja kättelyharjoituksesta saadusta palautteesta kesällä 2018:
> *Olisi pitänyt olla enemmän improvisaatiota niin kuin oikeassa tilanteessa. Muuten OK*  
>  
> *Pitchaukset parani loppua kohden, koska tuli toistoja! Ihan ok harkka.*
>  
> *Muuten hyvä, mutta koulutus ei riitä piirissä pyörimiseen.*

![Palautetta](/assets/Black-Book-Images/image028.jpg)  
*WIMMA Labilainen jättää palautetta kättelyharjoituksen päätteeksi.*

### 9.9 LinkedIn-tilin luominen ja päivitys
**Kesto:** 30-60 minuuttia.  
**Tarkoitus:** Luoda hyvät lähtökohdat verkostoitumiseen. Hankkia ammatilliselle verkostolle pohja.  
**Huomioitavaa:** Kannattaa tehdä englanniksi (varsinkin IT-alalla).   

LinkedIn toimii työntekijöiden ja työnantajien kohtaamispaikkana. Erityisesti IT-alalla tulisi olla LinkedIn-tili tehtynä ja profiili ajan tasalla. Hyvin tehty profiili auttaa ammatillisen verkoston rakentamisessa.

Alle on koottu yleisiä ohjeita, joita kannattaa noudattaa varteenotettavan LinkedInprofiilin teossa:
* **Vältä typoja!** Oikolueta tekstisi jollain muulla.
* Profiilikuvaksi selkeä valokuva omasta naamastasi (ei kokovartalokuvaa), ei mikään hassuttelukuva! Ei muita ihmisiä, eläimiä, esineitä tms. Hyvä kuva kertoo ammattimaisuudesta. Taustakuvaksi voi laittaa esimerkiksi jotain työhön liittyvää.
* Jos etsit töitä, tuo se esille heti otsikossa.
* Summary-osion oltava mielenkiintoa herättävä, selkeä ja informatiivinen. Yhteenvedosta ei kannata tehdä liian pitkää. Korosta ydinosaamista. Ranskalaisia viivoja voi käyttää.
* Yhteystiedot selkeästi esille, esimerkiksi Summary-osioon ensimmäiseksi.
* Työkokemus kirjoitetaan uusimmasta vanhimpaan (uusin ylhäällä). Kerro pieni info työtehtävistä ja käytetyistä ohjelmista / välineistä.
* Julkinen profiili auttaa löydettävyyttä... Julkisuutta saat vaihdettua asetuksista.
* Korjaa URLista turha hötömölö pois. Tämänkin saat tehtyä asetuksista.

Kun profiili on tehty ja oikoluetettu, **verkostoidu!** Lähetä kontaktipyynnöt vähintäänkin jokaiselle WIMMA Labilaiselle sekä ohjaajille. Mikäli yrityksistä käy vierailijoita, lähetä välittömästi vierailun jälkeen kontaktipyyntö, jotta et unohdu mielestä.

### 9.10 Mob Programming
**Kesto:** 4 tuntia (tai enemmän).  
**Tarkoitus:** Oppia kommunikoimaan tiimin sisällä.  
**Huomioitavaa:** Tarvittavat ohjelmat oltava etukäteen asennettuna tietokoneelle (ja testattu toimivaksi). Suuri yhteinen näyttö (esim. TV tai videotykki) oltava käytettävissä. Harjoitus on hyvä tehdä rauhallisessa paikassa ilman häiriötekijöitä.

Harjoitus on suunnattu eritoten ohjelmistopuolelle, mutta kaikkien osallistujien ei tarvitse olla ohjelmoijia. Jokainen voi osallistua oman osaamisena mukaisesti.

Mob Programming tarkoittaa sitä, että kaikki tiimin jäsenet tekevät töitä yhdessä saman tavoitteen aikaansaamiseksi, samaan aikaan, samassa tilassa ja samalla tietokoneella (Mob Programming, A Whole Team Approach - Woody Zuill, 2017).

Yksi tiimin jäsen on ”Driver” ja loput ovat ”Navigaattoreita”. Rooli vaihtuu sovittuina aikaväleinä, esimerkiksi 10 minuutin välein.

Navigaattoreiden tehtävä on keskustella keskenään ja antaa ohjeita Driverille, joka toteuttaa ohjeet tietokoneella. Driverin lähtötaso on otettava huomioon ohjeita antaessa, sillä kaikki eivät välttämättä osaa ohjelmoida. Navigaattorit voivat myös neuvoa tiedonhakua Driverille ja kertoa, mitä täytyy Googlettaa.

Driverin tehtävä on koodata se, mitä Navigaattorit neuvovat. Driver ei saa itse tulla mukaan pohdintaan, hän ei saa tehdä esimerkiksi ehdotuksia ”Eikö näin olisi parempi?”. Driver kuitenkin saa kysyä ohjeita epäselviin asioihin, kuten ”Miten tämä kirjoitetaan?”.

![Mysticons mob programming](/assets/Black-Book-Images/image029.jpg)  
*Mysticons ratkomassa Secret Messagea Mob Programming -harjoituksessa*

Mob Programmingilla on lukuisia hyötyjä, joista tärkeimpiin kuuluvat esimerkiksi:
* Tuotetaan selkeämpää koodia.
* Ei tule mergekonflikteja, kun tehdään vain yhtä koodia kerrallaan.
* Palavereille ei ole tarvetta, kaikki pysyvät kärryillä tilanteesta.
* Kaikkien mielipiteet otetaan huomioon.
* Opitaan toisilta, eikä osaaminen jää vain yhden ihmisen päähän
* Se on hauskaa!

Tiimin tehtäväksi on hyvä ottaa joku toimeksiantoon liittymätön tehtävä, jotta kaikki voivat muodostaa yhteisen käsityksen uudesta ongelmasta. WIMMA Labissa käytettiin Wunderdog -sivuston tarjoamaa Secret Message –ohjelmointipähkinää (Secret Message, 2016).

Ennen tehtävän aloittamista kannattaa muistuttaa tiimiä hyvistä kommunikointisäännöistä: kohdellaan toisia ystävällisesti, kunnioittavasti sekä huomaavaisesti.
