# 6.0 Käytänteet

Tänne on koottu erilaisia käytänteitä, joita on käytetty WIMMA Labin aikana. Niitä saa soveltaa tarpeen mukaan omiin projekteihin sopivammaksi.

### 6.1 WIMMA Labin yhteiset käytänteet

WIMMA Labilla on useita, vuosien varrella mukaan otettuja käytänteitä. Vakiintuneiden käytänteiden avulla mm. rytmitetään normaalia työpäivää ja pidetään avointa kommunikointia yllä monin eri tavoin.

#### Tiiminvetäjien daily scrum
Joka aamu kaikkien virtuaaliyrityksien tiiminvetäjät kokoontuvat valmentajan kanssapitämään keskusteluhetken, jossa käydään läpi tiimien tilannetta yleisellä tasolla. Näin jokaisen tiimin vetäjä pysyy mukana muiden tiimien tilanteesta ja tarvittaessa voidaan pyytää konsulttia nopeasti apuun toisesta virtuaaliyrityksestä. Valmentaja voi kertoa yleisiä, kaikkia koskettavia tiedotteita ja välittää tiiminvetäjien kautta tiedon kaikille tiimeille. Tapaaminen pidetään seisten ja saa kestää maksimissaan 15 minuuttia. Tämän aikana ei lähdetä tekemään tarkempaa määrittelyä tehtävälle työlle.

#### WIMMA Labin stand-up
Noin kerran viikossa pidettävä kaikkien osallistujien yhteinen keskusteluhetki, joka pidetään seisoen ringissä. Jokainen kertoo omalla vuorollaan esimerkiksi mitä on tehnyt kuluneen viikon aikana, mitä on oppinut, onko tullut suurempia haasteita tai mitä on seuraavaksi tekemässä. Sisältöä kannattaa vaihdella, puheenvuoron tulisi kestää noin puoli minuuttia per henkilö. Näin opitaan kertomaan omasta tekemisestä lyhyesti ja ytimekkäästi, kertoen tärkeimmät pääkohdat. Valmentaja voi kertoa koko WIMMA Labia koskevia tärkeitä tiedotteita, jotka on hoidettava ”virallisempaa” reittiä pitkin.

![viikottainen stand-up](/assets/Black-Book-Images/image014.jpg)  
*WIMMA Labin viikottainen stand-up. Jokainen WIMMA Labilainen kertoo vuorollaan omasta tekemisestään muutamalla sanalla.*

#### Retrospective
Viikon lopussa tarkastellaan kulunutta viikkoa ja miten aiemmin sovituissa tavoitteissa ollaan onnistuttu. Retroissa käydään läpi myös ongelmakohdat ja miten WIMMA Labin toimintaa voitaisiin kehittää seuraavalla viikolla. Normaalisti retrot pidetään sprintin päätteeksi, mutta WIMMA Labin lyhyen keston vuoksi ne kannattaa pitää viikottain hyötyjen maksimoimiseksi. Retroihin saa osallistua jokainen, joka haluaa niihin tulla mukaan.

#### Kahvinkeittovuorot
WIMMA Labissa otettiin kesällä 2018 käyttöön viikkosykli, jonka mukaisesti eri virtuaaliyritykset olivat vastuussa kahvin keittämisestä koko WIMMA Labille aina yhden viikon kerrallaan. Taukotilan seinälle kannattaa tehdä lappu, josta kierto käy selkeästi ilmi kaikille. Ensimmäisen kahvinkeittäjän kannattaa tehdä selkeät ohjeet muillekin, jotta kaikki varmasti osaavat keittää (hyvää) kahvia.

![Kahvia!](/assets/Black-Book-Images/image015.jpg)  
*Jatkuva kahvin saanti on suomalaisille tärkeää.*

#### Siivousvuorot
Tilojen yleisestä siisteydestä huolehtiminen kannattaa myös sopia heti alussa. Tämä kannattaa liittää osaksi kahvinkeittovuorossa olevan tiimin tehtäviä, tai sille voi tehdä kokonaan oman kiertonsa. Siivousvuorossa oleva tiimi varmistaa, että pöydillä ei ole tarpeettomia roskia ja asiat ovat siististi omilla paikoillaan.

#### Pullojen vieminen kauppaan
Pullojen kierrätystä varten tilaan kannattaa varata yksi iso roska-astia, jonne heitetään ainoastaan tyhjiä pulloja. Esimerkiksi kahvin keittämisestä vastuussa ollut tiimi voi viikon päätteeksi viedä viikon aikana kertyneet pullot kauppaan ja ostaa itselleen jotain kivaa. Vaihtoehtoisesti kertyneet rahat voidaan käyttää kaikkien WIMMA Labilaisten hyväksi.

### 6.2 Virtuaaliyritysten sisäisetkäytänteet
Jokaisella virtuaaliyrityksellä on hyvä olla tiettyjä yhteisiä käytänteitä, jotka ovat kaikilla muillakin tiimeillä käytössä. Näin varmistetaan toimintatapojen yhtenäisyys.

#### Jatkuvan palautteen pyytäminen
Virtuaaliyrityksien tulisi konsultoida toimeksiantajaa mahdollisimman usein, jotta saadaan palautetta työstä. Mitä useammin palautetta saadaan, sitä paremmin työn kehitystä saadaan ohjattua oikeaan suuntaan.

Mikäli mahdollista, loppukäyttäjiä kannattaa pyytää mukaan tuotteen testaamiseen, näin saadaan arvokasta palautetta tuotteen kehityksen kannalta.

![Testaus](/assets/Black-Book-Images/image016.jpg)  
*Loppukäyttäjät testaavat Iotitude-tiimin kalastuspeliä.*

#### Tiimin oma daily scrum
Tiiminvetäjä pitää joka päivä omalle tiimilleen keskusteluhetken, jossa käydään läpi tiimin tilanne. Jokainen tiimiläinen kertoo vuorollaan omasta tekemisestään, mitä on tehnyt tavoitteeseen pääsemisen eteen ja mitä haasteita on tullut vastaan. Tapaaminen pidetään seisten ja saa kestää maksimissaan 15 minuuttia. Tämän aikana ei lähdetä tekemään tarkempaa teknistä määrittelyä tehtävälle työlle. Daily scrumin tarkoituksena on jakaa tehokkaasti tietoa tiimin sisällä sekä löytää tekemistä haittaavat esteet mahdollisimman nopeasti.

#### Sprint Planning
Jokaisen sprintin alussa tiimit määrittävät itselleen tavoitteet, joihin tulisi päästä sprintin aikana. Tavoitteet kirjataan ylös Kanban-laudalle backlogiin (lue näistä lisää luvussa 8) ja niiden täyttymistä seurataan sprintin ajan. WIMMA Labissa kesällä 2018 yksi sprint oli kahden viikon mittainen, joten sprinttisuunnittelu sijoittui aina maanantaille.
