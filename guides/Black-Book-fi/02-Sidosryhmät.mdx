# 2.0 Sidosryhmät
WIMMA Labilla on useita erilaisia sidosryhmiä, niin sisäisiä kuin ulkoisiakin. Sidosryhmiin kuuluvat kaikki ne tahot, jotka ovat jollain tavalla vuorovaikutussuhteessa WIMMA Labin kanssa.

![Sidosryhmäkartta](/assets/guide_images/image004.jpg)  
*Sidosryhmäkarttaan on kuvattu eri sidosryhmien suhteita WIMMA Labiin*

### 2.1 Sisäiset sidosryhmät
Sisäisiin sidosryhmiin kuuluvat ne henkilöt, jotka ovat vetämässä ja osallistumassa WIMMA Labiin. He ovat WIMMA Labin avainhenkilöitä, joita ilman WIMMA Lab ei olisi mahdollinen.

#### Perustaja
Perustaja järjestää WIMMA Labin käyttöön sopivat tilat ja laitteet. Hän etsii verkostoja hyödyntäen toimeksiantoja ja suunnittelee virtuaaliyrityksien kokoonpanoja. Perustaja toimii pääasiassa taustalla ja tukee valmentajaa sekä WIMMA Labilaisia.

![Rintamäki neuvoo Mysticonsin jäseniä](/assets/guide_images/image005.jpg)  
*WIMMA Labin perustaja, Marko "Narsu" Rintamäki neuvoo Mysticonsin jäseniä.*

#### Valmentaja
Valmentaja on yleensä itsekin opiskelija, joka osallistuu WIMMA Labiin ohjaajan roolissa. Hän ohjaa WIMMA Labiin osallistuvia opiskelijoita ja tukee heitä jokapäiväisessä työskentelyssä. Hän aloittaa tutustumaan toimeksiantoihin mahdollisimman aikaisessa vaiheessa ja hankkii laajan käsityksen jokaisesta aiheesta. Valmentaja osallistuu hakijoiden haastatteluun ja on mukana valitsemassa osallistuvia opiskelijoita. 

WIMMA Labin alkaessa valmentaja tiimiyttää osallistuvat opiskelijat ja pyrkii pitämään yllä hyvää ilmapiiriä koko projektin ajan. Hän saa kokemusta projektin johtamisesta ja verkostoitumisesta.

![Minttu Mäkäläinen](/assets/guide_images/image006.jpg)  
*Minttu Mäkäläinen toimi WIMMA Labissa valmentajana kesällä 2018. Samalla hän keräsi aineistoa WIMMA Lab Black Bookkiin, jonka hän kirjoitti opinnäytetyönään kesän kokemuksien perusteella.*

#### Tukihenkilöt 
Tukihenkilöt tarjoavat mm. teknistä tukea ja tuovat oman osaamisensa WIMMA Labilaisten tueksi erinäisissä asioissa. He antavat oman, painavan mielipiteensä mukaan vaihtoehtoja punnittaessa. Yleensä he ovat itsekin osallistuneet aiemmin järjestettyyn WIMMA Labiin.

![Teemu Kontio](/assets/guide_images/image007.jpg)   
*Teemu Kontio on toiminut WIMMA Labin teknisenä tukihenkilönä vuosina 2016-2018. Hän osallistui itse opiskelijan roolissa vuonna 2015 järjestettyyn WIMMA Labiin.*

#### WIMMA Labilaiset
Opiskelijat, jotka osallistuvat WIMMA Labiin ja toimivat virtuaaliyrityksien työntekijöinä. He saavat kokemusta projektityöskentelystä sekä oman alansa tehtävistä ja luovat ammatillista verkostoa.

### 2.2 Ulkoiset sidosryhmät
Ulkoisiin sidosryhmiin kuuluvat ne tahot, jotka tukevat ja auttavat WIMMA Labia tarvittaessa. Ulkoisiin sidosryhmiin kuuluvat myös toimeksiantajat, jotka tuovat WIMMA Labille tehtäviä sekä vierailijat, jotka käyvät tutustumassa meininkiin ja motivoimassa osallistujia.

Ulkoiset sidosryhmät tulisi ottaa erityisesti huomioon markkinointia suunnitellessa (lue lisää markkinoinnista luvussa 10).

#### Toimeksiantajat
Toimeksiantajat tuovat ratkaistavia ongelmia WIMMA Labiin. Toimeksiantaja sitoutuu esittelemään ongelman sekä tarjoamaan riittävästi informaatiota tarvittaessa. Hänen vastuullaan on järjestää tarvittavat puitteet, jotta ongelman ratkaisu on mahdollista (esimerkiksi käyttäjätunnukset toimeksiantajan järjestelmään, riittävät oikeudet, jne). Toimeksiantaja antaa säännöllisin väliajoin palautetta tiimille heidän edistymisestään ja ohjaa ratkaisua oikeaan suuntaan.

#### Vierailijat
WIMMA Labiin pyritään kutsumaan mahdollisimman paljon vierailijoita katsomaan yleistä menoa ja tutustumaan opiskelijoihin ja toimeksiantoihin. Yrityksistä tulevat vierailijat voivat opettaa oman alansa asioita ja tarjota osaamisensa tietyn ongelman tueksi. Vierailijat voivat myös katsoa WIMMA Labin osallistujia rekrytointimielessä ja etsiä heille sopivia harjoittelijoita tai työntekijöitä.

![Lauri Mäkinen](/assets/guide_images/image008.jpg)  
*Lauri Mäkinen Qvantelilta puhumassa WIMMA Labilaisille.*

#### Sponsorit
Yleensä ovat yrityksiä. Sponsoreilta saadaan resursseja ongelmien ratkaisemiseen sekä rahoitusta. Sponsorit voivat myös tarjota Kaunaillan tai Kettu Keterin (lue näistä lisää luvussa 12) tapaisia illanviettotapahtumia WIMMA Labilaisille. He pääsevät samalla tutustumaan WIMMA Labilaisiin rekrytointimielessä.

#### Opiskelijat
Opiskelijat ovat potentiaalisia hakijoita seuraavaan WIMMA Labiin. Heidät pitäisi ottaa huomioon markkinointia suunnitellessa, jotta varmistettaisiin hakijoiden määrä myös seuraavalle vuodelle (lue lisää markkinoinnista luvussa 10).

#### Alumnit
Alumnit ovat aikaisempien vuosien WIMMA Labin osallistujia. Alumnien osaamista ja mahdollisia työkontakteja kannattaa hyödyntää. Heitä kannattaa pyytää käymään ja kertomaan viime vuoden parhaista käytänteistä ja antamaan hyödyllisiä vinkkejä tiimeille.

#### Muut oppilaitokset
Muut oppilaitokset ovat potentiaalisia yhteistyökumppaneita, vaikka ovatkin samalla myös kilpailijoita. Heillä voi olla oma versionsa WIMMA Labista pyörimässä ja haluavat tutustua erilaisiin toimintatapoihin ja käytänteisiin.

#### Avoimien ovien vieraat
Avoimiin oviin pyritään kutsumaan monenlaisia vieraita erilaisin perustein. Avoimiin oviin olisi hyvä saada ainakin mahdollisimman paljon toimeksiantajien edustajia katsomaan edistystä ja antamaan palautetta. Avoimiin kannattaa koittaa saada eri yrityksistä vieraita tutustumaan osaamiseen ja opiskelijoihin. Myös eri asteisia opiskelijoita voi tulla paikan päälle tutustumaan WIMMA Labin toimintaan ja projekteihin, niin omasta oppilaitoksesta kuin myös muistakin oppilaitoksista.

#### Yritykset
Eri yritykset saattavat olla kiinnostuneita WIMMA Labilaisista puhtaasti rekrytointimielessä. WIMMA Labin maineen karttuessa yritysmaailmaa alkaa kiinnostaa uusien, ryhmätyötaitoisten osaajien hankkiminen nimenomaan WIMMA Labin kautta entistä enemmän.
