# 7.0 WIMMA Lab –työntekijöiden valintaprosessi
Valintaprosessin päätarkoitus on saada WIMMA Labiin motivoituneita opiskelijoita, jotka osaavat toimia itseorganisoituvasti asiantuntijatiimeissä. Optimaalisin tilanne olisi, jos hakijat olisivat jo aiemmin olleet jossain kesätöissä, jotta työelämän käytänteet olisivat jo käyneet tutuiksi.

Toimeksiantojen on oltava selvillä hyvissä ajoin ennen valintaprosessin aloitusta, jotta osataan etsiä oikeanlaisia osaajia.

### 7.1 Hakijoiden haastattelu
WIMMA Labiin ei välttämättä pääse jokainen sinne haluava, sillä osallistujien määrä on pidettävä järkevänä tilojen kokoon ja toimeksiantoihin nähden. Kesällä 2018 WIMMA Labissa oli yhteensä 28 opiskelijaa. Mahdollisuus hakea WIMMA Labiin on hyvä avata mahdollisimman ajoissa ja hakijoille tulisi järjestää haastattelutilaisuus.

Haastateltavat on suositeltavaa haastatella joko yksittäin tai pareittain. Jo kaksikin haastateltavaa voi vaikeuttaa tilannetta, sillä toinen voi jäädä toisen varjoon, jos esimerkiksi on kovinkin hiljaisempi henkilö kyseessä. Jos haastateltava meinaa jäädä sivuun, hänelle on luotava tilaisuus puhua. Haastattelijoita kannattaa olla useampi, kuin yksi, jotta haastattelutilanteen aikana syntyneitä mielikuvia voidaan verrata keskenään haastattelun jälkeen.

Haastattelijana toimii pääsääntöisesti WIMMA Labin perustaja, joka on päävastuussa toiminnasta. Valmentajan on myös hyvä olla mukana haastatteluissa, sillä hän tulee toimimaan valittujen ihmisten kanssa joka päivä WIMMA Labin keston ajan. Lisäksi mukana kannattaa olla teknisen osaamisen taitavia henkilöitä, jotka tarvittaessa avustavat hakijan teknisen kyvykkyyden kartoittamisessa. 

Haastatteluissa on kiinnitettävä erityisesti huomiota mm. seuraaviin asioihin:

* Suunniteltu toteutusaikataulu käy haastateltavalle; hänellä ei saa olla muita päällekkäisiä menoja, jotka haittaavat kokopäiväistä osallistumista. WIMMA Labin työaika on normaalin työajan mukaisesti arkisin 8-16.
* Luonne, onko haastateltava avoin, joka keskustelee vapaasti asioista? Vai hiljaisempi kuuntelija? Iloinen ja reipas?
    - Negatiivinen yleisasenne ja haluttomuus on pyrittävä havaitsemaan tässä vaiheessa ja karsittava pois.
* Motivaation kartoitus, onko olemassa? Kaikilla se ei tule niin selkeästi esiin, vaikka motivaatiota löytyisikin.
* Kiinnostuksen kohteet, joita erityisesti haluaisi oppia WIMMA Labissa.
    - Vaatii hakijalta etukäteen tutustumisen tarjolla oleviin toimeksiantoihin.
* Mitä jo nykyisellään osaa?
* Onko haastateltava halukas toimimaan tiiminvetäjänä? Jokaiselle tiimille olisi saatava selkeä johtohahmo alusta alkaen.

Omaan vaikutelmaan henkilöstä kannattaa luottaa, sillä se kertoo jo aika paljon. Tarvittaessa voidaan järjestää myöhemmin vielä uusi haastattelukierros, jos valinnoissa on epäselvyyttä.

### 7.2 Osallistujien valinta
Kun kaikki halukkaat on haastateltu, voidaan alkaa miettiä alustavia tiimijakoja. Eri toimeksiantoihin vaadittava osaaminen pitää olla jo etukäteen mietittynä, jotta tiimijakoja voidaan suunnitella paremmin. Sopivista hakijoista valitaan ilmoitetun osaamisen ja kiinnostuksen mukaan oikean tyyppiset henkilöt eri virtuaaliyrityksiin.

Valituille henkilöille kannattaa ilmoittaa WIMMA Labiin pääsystä mahdollisimman pian esimerkiksi sähköpostilla, jotta he osaavat suunnitella menonsa sen mukaisesti. Mukaan kannattaa laittaa tarkemmat tiedot aloituksesta sekä tarvittavista toimintamalleista. Mikäli projektin ajaksi on luotu oma infosivusto, sen osoite on hyvä lisätä viestiin.

Mikäli joku valituista joutuu perumaan osallistumisensa esimerkiksi töihin pääsyn vuoksi, valitaan peruneen tilalle uusi, lähinnä tarvittavaa osaamista vastaava henkilö.

Myös lopuille hakijoille on kohteliasta laittaa viesti, jossa kerrotaan haastattelujen kielteisestä lopputuloksesta ja muistutetaan, että perumisia saattaa kuitenkin vielä tulla.
